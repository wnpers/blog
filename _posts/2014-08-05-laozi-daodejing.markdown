---
layout: post
title:  "laozi-daodejing"
date:   2014-08-05 17:08:59
categories: laozi
---

### 第一章

道可道﹐非常道。名可名﹐非常名。無名天地之始﹔有名萬物之母。故常無﹐欲以觀其妙﹔常有﹐欲以觀其徼。此兩者﹐同出而異名﹐同謂之玄。玄之又玄﹐眾妙之門。

### 第二章

天下皆知美之為美﹐斯惡已。皆知善之為善﹐斯不善已。有無相生﹐難易相成﹐長短相形﹐高下相傾﹐音聲相和﹐前後相隨。恆也。是以聖人處無為之事﹐行不言之教﹔萬物作而弗始﹐生而弗有﹐為而弗恃﹐功成而不居。夫唯弗居﹐是以不去。

### 第三章

不尚賢﹐使民不爭﹔不貴難得之貨﹐使民不為盜﹔不見可欲﹐使民心不亂。是以聖人之治﹐虛其心﹐實其腹﹐弱其志﹐強其骨。常使民無知無欲。使夫智者不敢為也。為無為﹐則無不治。

### 第四章

道盅﹐而用之或不盈。淵兮似萬物之宗﹔挫其銳﹐解其紛﹐和其光﹐同其塵﹐湛兮似或存。吾不知誰之子﹐象帝之先。

### 第五章

天地不仁﹐以萬物為芻狗﹔聖人不仁﹐以百姓為芻狗。天地之間﹐其猶橐龠乎﹖虛而不屈﹐動而愈出。多言數窮﹐不如守中。

### 第六章

谷神不死﹐是謂玄牝。玄牝之門﹐是謂天地根。綿綿若存﹐用之不勤。

### 第七章

天長地久。天地所以能長且久者﹐以其不自生﹐故能長生。是以聖人後其身而身先﹔外其身而身存。非以其無私邪﹖故能成其私。

### 第八章

上善若水。水善利萬物而不爭﹐處眾人之所惡﹐故幾於道。居善地﹐心善淵﹐與善仁﹐言善信﹐政善治﹐事善能﹐動善時。夫唯不爭﹐故無尤。

### 第九章

持而盈之﹐不如其已﹔揣而銳之﹐不可長保。金玉滿堂﹐莫之能守﹔富貴而驕﹐自遺其咎。功成身退﹐天之道也。

### 第十章

載營魄抱一﹐能無離乎﹖專氣致柔﹐能嬰兒乎﹖滌除玄覽﹐能無疵乎﹖愛國治民﹐能無為乎﹖天門開闔﹐能為雌乎﹖明白四達﹐能無知乎﹖生之畜之。

